<h1>Mickel på Mickelshöjda, Älgå.</h1>
<article>
  <p>
    På kartor över hemmanen Skybergs och Gördsbyns »hopskog» i Älgå socken samt på andra kartor finner man namnen Mickelshöjden samt Norra och Södra Mickelstjärn. Om anledningen till namngivningen har två skilda folktraditioner upptecknats. Den ena företrädes av flera skogsbor i Gränsjö och angränsande hemman och går ut på att både berget och tjärnen har uppkallats efter Mickel räv. Det är nämligen välbekant för alla som jagat räv i denna del av socknen, att räven alltid söker sig till höjden, där rävlyor länge funnits.
  </p>
  <p>
    Den andra traditionen vet berätta om en finne Mikael, som skall ha byggt sig en badstuga eller ett pörte på Mickelshöjden men senare blivit bortkörd av bönderna i Skyberg och Gördsbyn.
  </p>
  <p>
    I detta senare fall kan folktraditionen visas stödja sig på historisk verklighet. Fernow har i sin handskrift »Archivum Vermlandicum» (Tom 1, s. 685) anfört ett utdrag ur Jösse härads dombok för år 1646, vari omnämnes »ett finntorp på Skybergs ägor». Går man till källan visar det sig dock, att Fernow har missförstått domboken. Där står, att häradsnämnden vid tinget 1646 nekade finnen Michel Johansson att upptaga ett torpställe på Skybergs och »Gerdsby» skatteskog i Älgå socken. Nämnden hade nämligen vid företagen undersökning på ort och ställe kunnat konstatera, att där inte kunde tagas upp ett torp utan skada för bolbyarna, som där låg tätt och hade sitt mulbete i den trakt av skogen, där finnen önskade bygga.
  </p>
  <p>
    Förmodligen hade Michel redan hunnit bygga en koja eller ett pörte, innan häradsnämnden företog sin undersökning, ty folktraditionen vill veta, att skybergs- och gördsbyborna rev ned hans pörte och jagade honom från platsen
  </p>
  <cite>J. K., Älgå, f. 1874.</cite>
  <cite>A. 0., Älgå, f. 1878. Uppt. 1944.</cite>
</article>