<h1>Finnen på Ödetorpet</h1>
<article>
  <p>
    Vid Gladåkersjöns nordligaste vik ligger en gammal spismur kvar efter en liten bostad, troligtvis en badstuga eller ett pörte. Traditionen vet berätta, att där bodde den förste finnen i denna del av Glaskogen, sydligaste delen av Älgå socken och nordöstligaste av Karlanda. Stället kallades ötorpet, dvs. Ödetorpet, och Bastemurn, vilket sistnämnda ju tyder på förekomsten av en badstuga.
  </p>
  <p>
    Nuvarande innehavaren av en gård i östra Mörtnäs, Ivar Aronsson, är enligt bevarade familjepapper ättling i nionde led efter denne förste finne. Finnens namn var Anders Simonsson. Han erhöll tillstånd av landshövding Abraham Leijonhufvud år 1639 att slå sig ned vid Gladåkersjön, där han skulle få stanna tre år. Han flyttade sedermera till Östra Mörtnäs.
  </p>
  <p>
    Av sin gamle far fick Ivar Aronsson veta, att Bastemurn var resterna av Anders Simonssons badstuga. Efter slutat fiske i sjön brukade alltid fadern säga: »Vi gömmer årene breve Bastemurn». Där hade släktens förste kände stamfader bott, berättade fadern.
  </p>
</article>
<cite>I. A., Karlanda, f. 1882. Uppt. 1948.</cite>
