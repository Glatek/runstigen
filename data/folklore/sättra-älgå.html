<h1>Sättra, Älgå</h1>
<article>
  <p>
    Sättra heter på äldre kartor Sätrarne. Byn är utförligt skildrad i »Glaskogen» etc. Man skilde länge mellan Norra och Södra Sättra. Här följer nu en tradition om den förste bebyggaren i Norra Sättra, som hörde till gården Tomta i Gränsjö hemman.
  </p>
  <p>
    »Den förste, som bodde i Norra Sättra, var Bagge-Per. Då fanns redan Södra Sättra, som var en säter under Gränsjö hemman. Han kom troligtvis från Norge. Han var styv mekaniker. Vid Svaltjärnet i bäcken där satte han upp en skvaltkvarn. Min faster, Anna Jonsson, var född 1814 och hon hade sett rester av kvarnen. Far min brukade tala om Bagge-Pers kvarndamm i närheten av Svaltjärnet. Rester efter kvarndammen syns där än i dag.
  </p>
  <p>
    Bagge-Per byggde sig en liten smedja i Norra Sättra. Han var bössmed. Än i dag ligger det slagg kvar på den släta berghäll, där smedjan stått. De gamla gubbarna i Glasnäs besökte honom för att få bösspiporna omborrade. Det var s.k. lodbössor. Det berättade far till Johannes Mattsson för mig.
  </p>
  <p>
    Namnet hade han av att han var norrman.
  </p>
  <p>
    Bagge-Per tog också upp en fallgrop för björn väster om Sättra. Rester av gropen syns där än i dag.
  </p>
  <p>
    I Bagge-Pers källa drunknade en gång ett barn. Sedan ville ingen ta vatten där, utan källan stenades igen.
  </p>
  <p>
    Bagge-Per torde ha dött omkring 1816, för far min, Anders Jonsson var född det året, men han kunde inte minnas, att han hade sett gubben i sin barndom.
  </p>
  <p>
    Södra Sättra skall vara äldre än Norra»
  </p>
  <cite>K. A., Älgå, f. 1869. Uppt. 1943</cite>
</article>
<article>
  <p>
    Min faster var gätarflicka (f. 1814), då hon upptäckte resterna av Bagge-Pers skvaltkvarn.
  </p>
  <p>
    Är 1920 eller 1921 var jag med lantmätare Zetterberg för att dela hopskogen till Ränkeseds hemman, som sträckte sig från Sadelsten till Örbäcken. Skogen skulle delas mellan hemmansägarna, så att de fick var sin lott.
  </p>
  <p>
    Då fann jag och Zetterberg en stengrund och en mur samt kol och aska efter Bagge-Pers stuga vid kvarndammen nära Svaltjärnet. I Skruvbäcken finns ett litet vattenfall. Bagge-Per hade också byggt en damm långt ovanför Skruvtjärnet, ungefär 250 meter ovanför tjämet, en liten sankedamm. I stugan vid kvarnen bodde han endast när han malde säd.
  </p>
  <cite>K. A., Älgå, f. 1869. Uppt. 1943.</cite>
</article>
<article>
  <p>
    Bagge-Per hade sin smedja i Storefinngärdet. I slutet av 1700- talet lärde han Mates i Glasnäs att borra bösspipor. Bagge-Per kunde allt, var mycket försigkommen, gjorde verktyg och bössor, »han va en fali gubbe te grönne ut».
  </p>
  <blockquote>
    <p>
      Trolivis hadde han gjort nö ont, för dä tale geck öm hömmen. Han va kommen frå Norge, likaså han söm tuk opp Baggetorp.
    </p>
    <p>
      På Ränkeseds hopskog hadde han e skvaltkvarn i bäcken söm kommer frå Svaltjarn å renner te Skruvtjarn
    </p>
  </blockquote>
  <cite>J. M., Älgå, f. 1866. Uppt. 1943.</cite>
</article>