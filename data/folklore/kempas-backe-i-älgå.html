<h1>Kempas backe i Älgå</h1>
<article>
  <p>
    Mellan Sulvik och Gränsjö i Älgå socken ligger Kempas backe. Om anledningen till namngivningen finns två skilda traditioner. Den ena går ut på att platsen har fått namn av att striden med en folkilsken björn ha utkämpats där i äldre tid (se s. 102). Troligare är den andra traditionen om att en finne med namnet Kemppainen eller ett liknande finskt namn först upptog en boplats där. Kanske hette han Kempas eller Kempan. I varje fall har en finnsläkt i Jösse härad burit namnet Kempan.
  </p>
  <p>
    Älgå dopbok för år 1857 upptar »Kempas backe» såsom bebott torpställe av »Christina Ersdotter och Kronoarbetskarlen Carl Gustaf Pettersson». Det officiella namnet anges vara Hultebråten. Ännu tidigare hade torpstället benämningen Holmerud efter en viss person med namnet Holm, som skall ha bott där i början av 1800-talet.
  </p>
  <p>
    Folktraditionen vet berätta, att en finsk rökstuga skall ha stått i Kempas backe. Den nyssnämnde Holm anses vara upphov till en i Värmland vida spridd »skojarsläkt» med detta efternamn. I släkten är förnamnet Karelius vanligt, vilket kan tyda på att släkten härstammar från Karelen. Samma dopnamn påträffas nämligen hos karelare även i norra Värmlands finnbygder (se G. Karlberg, Älgå socken, s. 237, A. Palmquist, Finsk kolonisation i Bergslagen, s. 27).
  </p>
  <p>
    Stället har tagits upp på den kronoskog i Älgå, som på 1700- talet undantogs till amiralitetets »masteskog».
  </p>
</article>
<h1>Holmerud, Älgå</h1>
<article>
  <p>
    Hölmere tuks opp tå en finne, söm hette Holm å hans käring, den kalle di Hölma. Desse va stamfäder te den store sköjersläkta, söm di kaller Hölmera.
  </p>
  <p>
    Di kom dit unner finske krige, di hadde hare ett knyte å e ko, så byggde di e köje å bröt opp mark.
  </p>
  <cite>H. A., Älgå, f. 1885. Uppt. 1943</cite>
</article>
